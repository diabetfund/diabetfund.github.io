<section class="noso"><figure class="figure-image "><img src="https://diabet.fund/img/about/img-1.jpg"/></figure><p>Згідно з даними видання Міжнародної діабетичної федерації Diabet Atlas, у 2021 році в Україні зафіксовано 2 000 325 осіб, які страждають від діабету. У 2017 році ця кількість була вдвічі меншою — 1 270 929 осіб. Статистика враховує лише тих, хто звертається за ліками, але багато людей навіть не знають, що перебувають у групі ризику і потребують лікування.</p><h3 id="1f5fcafe-f586-4395-bc3e-ba449be9b218">Що таке діабет і яким він буває</h3><p>Згідно з даними видання Міжнародної діабетичної федерації Diabet Atlas, у 2021 році в Україні зафіксовано 2 000 325 осіб, які страждають від діабету. У 2017 році ця кількість була вдвічі меншою — 1 270 929 осіб. Статистика враховує лише тих, хто звертається за ліками, але багато людей навіть не знають, що перебувають у групі ризику і потребують лікування.</p><p>Згідно із даними Всесвітньої Організації Охорони здоров&#39;я, 50 % пацієнтів помирають від серцево-судинної недостатності, у 10 % – спостерігаються тяжкі порушення зору, у 2 % – повна сліпота, від 10 % до 20 % – страждають від ниркової недостатності. Також серед найпоширеніших наслідків цукрового діабету: синдром діабетичної стопи, розвиток нейропатії, мікро- та макроангіопатії.</p><p><span class=" bold">У медичній практиці виділяють два основні типи діабету:</span></p><ul><li><span class=" bold">Діабет 1 типу </span>Цей різновид хвороби називають інсулінозалежним, тому що організм не може виробляти інсулін самостійно, і пацієнт потребує щоденної дози ліків для продовження життя. Діабет першого типу найчастіше зустрічається у дітей та підлітків. Але в медичній практиці зафіксовано поодинокі випадки, коли хвороба виникала у дорослих людей до 30 років. Приблизно 10 % з тих пацієнтів, які звернулися до лікаря з характерними симптомами, страждають від діабету першого типу.</li><li><span class=" bold">Діабет 2 типу </span>Близько у 90 % хворих діагностується діабет другого типу. Його також називають інсуліннезалежним, оскільки гормон в організмі виробляється, але клітини крові на нього не реагують. До ін&#39;єкцій інсуліну як лікування вдаються тільки в крайніх випадках. При своєчасній діагностиці захворювання можна ефективно впливати на стан пацієнта зміною способу життя та коригуванням раціону. Найчастіше діабет 2 типу діагностують у жінок старше 30 років.</li></ul><figure class="figure-image "><img src="https://diabet.fund/img/about/img-2.jpg"/></figure><h3 id="05bcd745-6f77-4250-98ab-47ecdf235c46">Симптоми цукрового діабету</h3><p>На початкових етапах діабет 1 та 2 типу проявляється майже однаково. В обох випадках характерні такі симптоми:</p><ul><li><span class=" bold">сильний голод та постійна спрага;</span></li><li><span class=" bold">часте та надмірне сечовипускання;</span></li><li><span class=" bold">порушення сну та підвищена стомлюваність;</span></li><li><span class=" bold">пелена перед очима;</span></li><li><span class=" bold">швидкий набір або втрата ваги;</span></li><li><span class=" bold">повільне загоєння ран;</span></li><li><span class=" bold">сухість та огрубіння шкіри;</span></li><li><span class=" bold">свербіння;</span></li><li><span class=" bold">набряклість.</span></li></ul><p>За наявністю трьох або більше з цих симптомів потрібно провести аналіз на рівень глюкози в крові. Якщо за результатами тесту її концентрація буде більше за 6,5 мм/л на голодний шлунок або більше за 12 мм/л одразу після їжі, слід негайно звернутися до лікаря.</p><h3 id="aa1c1785-418d-443e-b8c0-20e3696014d4">Чому виникає хвороба</h3><p>Досі достеменно невідомо, чому підшлункова залоза перестає виробляти інсулін, та заходів профілактики не розроблено. У 50 % випадках діабет першого типу передається у спадок, у решті — проявляється після інфекцій та перенесених вірусів. Причини виникнення хвороби, її перебіг та методи профілактики вчені всього світу продовжують досліджувати, але вже виявлено певні закономірності.</p><p><span class=" bold">У медичній практиці виділяють кілька основних причин виникнення діабету:</span></p><ul><li><span class=" bold">Спадковість </span>Люди, у чиїх батьків було діагностовано хворобу, належать до групи ризику. З раннього віку їм варто дотримуватися здорового способу життя та стежити за своїм харчуванням.</li><li><span class=" bold">Ендокринні хвороби </span>Діабет, зокрема 2 типу, може розвиватися внаслідок порушення роботи щитовидної залози, при пухлині підшлункової залози.</li><li><span class=" bold">Інфекційні захворювання </span>У людей із спадковою схильністю до цукрового діабету його перші симптоми часто виявляються після перенесених вірусів, на тлі запальних процесів.</li><li><span class=" bold">Ожиріння </span>Велика кількість жирової тканини негативно впливає на сприйнятливість клітин до інсуліну, що потрапляє в кров. У 80 % пацієнтів із діагностованою хворобою є зайва вага.</li><li><span class=" bold">Неправильне харчування </span>Велика кількість цукру в раціоні призводить до стрибків інсуліну, що сприяє розвитку хвороби. Переїдання є основною причиною ожиріння.</li><li><span class=" bold">Гіподинамія </span>При малорухливому способі життя уповільнюються обмінні процеси в організмі. М&#39;язи споживають менше глюкози, і вона накопичується у крові.</li></ul><h3 id="eec276b5-ea5a-4b21-9c1b-b20739a1bcbc">Як розвивається хвороба</h3><p>Цукровий діабет першого типу починається, коли імунна система атакує клітини підшлункової залози і назавжди знищує їх можливість виробляти інсулін. Коли організм виробляє достатньо інсуліну, то глюкоза з крові поступає в клітини різних органів, а її залишки зберігаються в тканинах печінки і м’язів. Якщо людина потребує додаткової енергії між прийомами їжі, наприклад, під час сну або фізичних вправ, то організм використовує ці залишки.</p><p>При діабеті 1 типу через брак інсуліну глюкоза не потрапляє в клітини, її рівень зростає стрімко, тому і ознаки захворювання проявляються досить швидко. Пацієнти одразу відчувають сильну спрагу та сухість у роті, декілька разів прокидаються вночі, щоб сходити до туалету, об’єм сечі значно збільшується.</p><p>При діабеті другого типу тканини організму поступово споживають та утилізують дедалі менше глюкози. Рівень цукру в крові може зростати роками і не викликати у людини ніяких симптомів захворювання. Згодом організм починає виводити зайву глюкозу через нирки. Разом із сечею з організму виходять солі та рідина, що стає причиною зневоднення та дисбалансу електролітів. У людини з’являються перші симптоми захворювання.</p><p><span class=" bold">Якщо діабет не лікувати, то підвищений рівень цукру викликає проблеми у всіх ключових системах організму:</span></p><ul><li><span class=" bold">Серце та судини </span>Жирові відкладення на стінках судин стають причиною поганого кровообігу, що призводить до гіпертонії, атеросклерозу, інсультів та інфарктів.</li><li><span class=" bold">Нирки </span>Через підвищене навантаження вони поступово перестають фільтрувати кров — розвивається ниркова недостатність.</li><li><span class=" bold">Очі </span>Через пошкодження дрібних судин виникає набряк кришталика та погіршується зір, підвищується ризик виникнення катаракти, глаукоми та діабетичної ретинопатії.</li><li><span class=" bold">Нервова система </span>Німіють руки та ноги, виникають проблеми із травленням та сечостатевою системою, знижується лібідо.</li><li><span class=" bold">Шкіра </span>Рани та подряпини загоюються погано і довго, підвищується ризик грибкових та бактеріальних захворювань.</li></ul><p>У запущених випадках цукрового діабету страждають стопи, які в більшості випадків не вдається врятувати і доводиться ампутувати.</p><div class="cols-2"><div><figure class="figure-image "><img src="https://diabet.fund/img/about/img-4.jpg"/></figure></div><div><figure class="figure-image "><img src="https://diabet.fund/img/about/img-5.jpg"/></figure></div></div><h3 id="6e8cc097-17d1-4369-b09d-efa6c4475017">Сучасні методи лікування</h3><p>Лікування цукрового діабету — це спосіб життя. Щоб тримати захворювання під контролем використовують такі методи:</p><ul><li><span class=" bold">Терапія інсуліном </span>Людям з діабетом 1 типу потрібно приймати інсулін кожен день, необхідна кількість якого може змінюватися протягом доби. Тому пацієнти регулярно перевіряють рівень глюкози в крові, щоб з’ясувати, яка доза ліків потрібна саме зараз. Дієта та фізичні вправи можуть впливати на показники цукру.Інсулін при діабеті другого типу вживають у кількох випадках: якщо хвороба перейшла у тяжку форму, при хірургічних та невідкладних станах, при вагітності. Показанням для призначення ін&#39;єкцій інсуліну найчастіше стає неефективність препаратів у таблетках.</li><li><span class=" bold">Вимірювання цукру в крові </span>Регулярний контроль рівня глюкози дозволяє підвищити ефективність лікування та запобігти розвитку хвороби. Вимірювання проводяться пацієнтом кілька разів на день. Норму показників кожного хворого лікар встановлює індивідуально.</li><li><span class=" bold">Системи безперервного моніторингу рівня глюкози в крові POCTech </span>Пристрій має невеликі розміри, тому його зручно розміщувати на животі або руці хворого. Всі дані з нього передають на смартфон і оновлюються в режимі реального часу.</li><li><span class=" bold">Інсулінові помпи </span>Невеликий пристрій, в корпусі якого розташовано резервуар з інсуліном. Помпа транспортує інсулін в організм безперервно, згідно із запрограмованим лікарем режимом.</li><li><span class=" bold">Curasonix </span>Цю систему було розроблено для вирішення проблем зі складністю загоєння ран. Вона м’яко і ефективно очищає рану завдяки трьом механізмами дії: макроабазії, мікроабразії та ультразвуку. Застосування системи Curasonix дозволяє значно знизити ризик виникнення інфекції та кількість випадків ампутації кінцівок.</li><li><span class=" bold">Дієта та фізичні вправи </span>При цукровому діабеті кількість швидкозасвоюваних вуглеводів у раціоні пацієнта жорстко обмежується, оскільки їх вживання провокує стрибки цукру в крові та сприяє набору ваги. Фізичні вправи допомагають прискорити обмін речовин і знизити масу тіла, якщо є така потреба. В інтернеті можна знайти багато різноманітних дієт при цукровому діабеті, але призначати лікувальне харчування повинен лікар. Фахівець підбирає раціон та рівень навантажень після вивчення аналізів пацієнта.</li><li><span class=" bold">Ліки, що знижують цукор </span>Протидіабетичні таблетки допомагають регулювати активність інсуліну та сприйнятливість тканин організму до нього. Їх виписують людям, щоб підтримувати правильний рівень цукру в крові. Медикаменти завжди використовуються в комплексі з дієтою та фізичною активністю, призначає їх ендокринолог.</li></ul><h3 id="c59162e6-c863-4ef3-9931-3c3cbadaa958">Профілактика цукрового діабету</h3><p>В більшості випадків можна запобігти захворюванню на цукровий діабет. Для цього необхідно:</p><ol><li><span class=" bold">Дотримуватись правил здорового харчування.</span></li><li><span class=" bold">Бути фізично активним.</span></li><li><span class=" bold">Тримати в нормі масу тіла.</span></li><li><span class=" bold">Слідкувати за обміном речовин.</span></li><li><span class=" bold">Відмовитися від куріння та алкоголю.</span></li></ol><p>Небезпека захворювання в тому, що на перших стадіях вона жодним чином себе не проявляє, тому потрібно щорічно здавати аналіз цукру на голодний шлунок. При найменших порушеннях в аналізах лікар направить на повне обстеження, щоб з&#39;ясувати причини високої концентрації глюкози у крові та призначить подальше лікування. Кров на цукор можна здати безплатно за направленням від сімейного лікаря.</p><figure class="figure-image "><img src="https://diabet.fund/img/about/img-3.jpg"/></figure><h3 id="423e7712-ca1c-44de-91a0-87682fa5fcdd">Як успішно жити із цукровим діабетом?</h3><p>Головним фактором успіху у контролі цукрового діабету є суворе виконання всіх рекомендацій лікаря. Насамперед необхідно змінити спосіб життя:</p><ul><li><span class=" bold">Перейти на лікувальне харчування </span>Лікарі зазначають, що треба виключити з раціону цукор, кукурудзу, картоплю, виноград, інжир, фініки, ізюм, суницю та банани, білий рис, мюслі і пластівці, жирні молочні продукти, хлібобулочні вироби з листкового та здобного тіста, бо вони швидко підвищують рівень глюкози в крові. Якщо дуже хочеться з’їсти щось смачненьке, краще віддати перевагу солодощам для діабетиків. Хворим на цукровий діабет дуже важливо харчуватися згдіно режиму та споживати призначену дієтологом норму калорій.</li><li><span class=" bold">Додати фізичні навантаження </span>Зайняття спортом, таким як йога, теніс, плавання, танці, футбол та пілатес, допомагають підтримувати рівень цукру у нормі. Однак потрібно узгоджувати обрану фізичну активність із лікарем і не тренуватись при поганому самопочутті. Краще обмежити час зайняття однією годиною на день і попередити тренера про свій стан здоров’я. Також необхідно вимірювати рівень цукру до та після тренування, щоб убезпечити себе.</li><li><span class=" bold">Знизити вагу та відмовитися від шкідливих звичок </span>Алкогольні напої містять багато цукру та підвищують його рівень в крові. Куріння негативно впливає на стан всього організму, а особливо — на серцево-судинну систему. А зайва вага додає навантаження на серце та інші органи. Чим здоровіший організм пацієнта, тим нижчий ризик виникнення пов’язаних із хворобою ускладнень.</li><li><span class=" bold">Приймати ліки у призначених дозах </span>Ін&#39;єкції інсуліну необхідні, щоб підтримувати нормальний рівень глюкози у крові. Зниження цукру до критично низьких показників загрожує слабкістю і запамороченням, а у тяжких випадках — втратою свідомості, судомами і комою.</li></ul><p>Цукровий діабет вимагає постійної уваги та відстеження стану організму: вимірювання рівня цукру в крові, артеріального тиску, процесів метаболізму. Регулярні обстеження та своєчасна корекція лікування дозволяють запобігти розвитку хвороби й вести звичайне життя здорової людини.</p></section>